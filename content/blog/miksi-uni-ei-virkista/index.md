---
slug: "miksi-uni-ei-virkista"
date: "2020-04-30"
title: "Miksi uni ei virkistä?"
authorSlug: "pietari-nurmi"
author: Pietari Nurmi
tags: ["Sleep"]
thumbnailBlog: "./cover.jpg"
---

Väsyttääkö? Tuntuuko että uni ei palauta? Vaikka sänkyyn menisi ajoissa ja nukkuisi suositusten mukaan, se ei takaa, että uni olisi välttämättä levollista ja palauttavaa. Miksi uni ei virkistä ja seuraavana päivänä väsyttää?

## Huono unen laatu väsyttää

Jos uni toimisi kuin valokatkaisin, nukkuminen olisi yksinkertaista. Valokatkaisijassa on tasan kaksi asetusta: se on joko päällä tai pois päältä. Uni on kuitenkin huomattavasti monimutkaisempi ilmiö. Se koostuu useista tasoista, joita kutsutaan univaiheiksi. Toisin kuin perinteinen valokatkaisin, se toimii kuin himmennin, jossa valaistuksen tasolle on eri asetuksia.

Siirtymä valveesta unten maille tapahtuu kevyiden univaiheiden kautta. Kevyiden vaiheiden aikana uni on herkkää ja altista ulkoisille häiriöille. Vähitellen nukkumatti säätää himmentimen asetuksia pimeämmäksi ja uni syvenee. Syvän unen aikana ihminen nukkuu sikeästi eikä herää helposti koviinkaan ääniin tai häiriötekijöihin.

Syvästä unesta siirrytään edelleen REM-vaiheeseen. REM-uni on siinä mielessä poikkeuksellista, että se vastaa monilta osin valvetilaa. REM-vaiheen aikana silmät liikkuvat luomien alla ja unen aikana mitattu aivoaktivaatio muistuttaa paljolti valvetilaa. Kehon lihakset menevät kuitenkin täysin rennoiksi ja liikkumattomiksi. Unien näkeminen ajoittuu tyypillisesti juuri REM-vaiheeseen.

Syvä uni ei automaattisesti ole muita univaiheita virkistävämpää tai palauttavampaa. Uni on virkistävää ja levollista, kun kaikki univaiheet ovat keskenään sopivassa tasapainossa. Laadukas uni sisältää paitsi syvää unta, myös kevyen unen vaiheita ja REM-unta. Jos unesta tulee jonkin univaiheen suhteen yksipuolista tai jokin univaihe jää kokonaan pois, unen laatu heikkenee eikä uni virkistä kuten sen pitäisi.

## Unen katkonaisuutta ei aina huomaa itse

Unen keskeytyksettömyys on unen laadun ja virkistävyyden kannalta erittäin olennaista. Yhtäjaksoinen uni on kaikkien virkistävintä. Tämä johtuu univaiheiden kierrosta. Univaiheet vuorottelevat yön aikana n. 90 minuutin unisykleissä. Yksi sykli alkaa kevyestä unesta ja siirtyy syvän unen kautta REM-vaiheeseen. Uusi sykli alkaa jälleen kevyellä unella.

Jos unesta havahtuu kesken kaiken, unisykli alkaa alusta. Jos havahtuminen tapahtuu keskellä sykliä, myöhemmin vuorossa olevat univaiheet jäävät toteutumatta. Säännölliset heräilyt johtavat kevyen unen määrän kasvuun REM-unen ja syvempien univaiheiden kustannuksella.

Katkonainen uni on kevyttä, levotonta ja univaiheiden suhteen yksipuolista. Yön aikaiset heräilyt ja havahtumiset ovat usein niin lyhytkestoisia, ettei niitä edes muista aamulla. Siksi moni voi kärsiä katkonaisen unen aiheuttamasta väsymyksestä tietämättään.

## Alkoholi on pahinta myrkkyä unelle

Jos haluat nukkua todella huonosti ja herätä aamulla väsyneenä, tässä sinulle hyvä neuvo: juo illalla lasi viiniä ennen nukkumaanmenoa. Alkoholia on perinteisesti pidetty hyvänä unilääkkeenä, mutta todellisuudessa se on unen laadulle pahinta mahdollista myrkkyä.

Alkoholi tekee etenkin alkuyön unesta syvempää, mutta samalla se syrjäyttää lähes kaiken REM-unen. Ilman REM-vaiheita unesta tulee yksipuolista. Lisäksi alkoholi tekee aamuyön unesta katkonaista ja pintapuolista. Kokonaisuudessaan unesta tulee levotonta eikä kovinkaan palauttavaa tai virkistävää. Nautitun alkoholin määrä ei ole unen laadun suhteen ratkaisevassa asemassa. Jos haluat nukkua hyvin, yksikin lasi illalla on liikaa.

## Unen kuuluu olla palauttavaa

Huono unen laatu synnyttää univelkaa siinä missä unenpuutekin. Jatkuva väsymys ei ole kenellekään luonnollinen tila ja käy terveydelle kalliiksi pitkällä tähtäimellä. Onneksi unen laatuun voi vaikuttaa omilla valinnoillaan. Laadukkaan unen selkäranka rakentuu hyvän unihygienian ja säännöllisen vuorokausirytmin varaan.
